---
layout: post
title: Zápisky z cest krajem Krakonošovým
date: '2016-09-20T09:50:00.000+02:00'
author: Jirka Chadima
tags:
- kancl
- fragaria
modified_time: '2017-01-03T16:38:54.762+01:00'
cloudinary_src: posts/2016-09-20-zapisky-z-cest-krajem-krakonosovym__1.jpg
blogger_id: tag:blogger.com,1999:blog-5328688426183767847.post-627282006073523720
blogger_orig_url: http://blog.fragaria.cz/2016/09/zapisky-z-cest-krajem-krakonosovym.html
---

Už jste si možná [na našem
twitteru](https://twitter.com/Fragariacz/status/777807350686179328)
všimli, že i letos jsme se jako tradičně vydali na výroční výjezdní
zasedání zvané Fraga-akce, tentokrát na [chalupu
Maršovku](http://www.marsovka.cz/) ukrytou v malebném Horním Maršově v
Krkonoších. Podle všech zkušeností a očekávání se mělo jednat o
intenzivní a nabitou akci plnou sportovních, turistických, kulinářských,
kulturních i jiných zážitků.

Jelikož nám počasí přálo, sešli jsme se ve čtvrtek po poledni u autobusu
příjemně natěšení a po krátkém rozehřátí jsme v autobusu zaujali pozice
na legendární zadní pětce a v jejím blízkém okolí vybaveni denním
tiskem, pitným režimem a domácím
moučníkem.

{% include figure.html cloudinary_src='posts/2016-09-20-zapisky-z-cest-krajem-krakonosovym__1.jpg' caption='Takhle nějak si představujeme pečení v polních podmínkách.' %}

Měli jsme zájem se ihned seznamovat s našimi spolucestujícími, ale
štěstí nám příliš nepřálo, takže jsme se raději soustředili na vhodné
načasování technologické pauzy. Nakonec jsme zařadili dvě, obě proběhly
bez ztráty kytičky a i přes to, že se nás pan řidič snažil za jízdy
vysypat otevřenými zadními dveřmi ven, jsme s drobným zpožděním po 16.
hodině úspěšně dorazili na útulnou ubikaci.

Okamžitě jsme se vydali prozkoumávat terén, našli jsme masnu, sýrárnu,
koloniál i několik zajímavě vypadajících osvěžoven. V jedné z nich jsme
u brzké večeře čekali na opozdilce na rychlých jednostopých bestiích a
naplánovali večerní zábavné pásmo sestávající se z bojové výpravy do
lesa a poslechu šlágrů rozličného stáří, žánrů i kvality...

## Poznáváme hřebeny

Na druhý den nás čekala ta nejvyšší turistická atrakce v České
republice, totiž pivovar na Luční boudě vařící pivo Paroháč. Po
adrenalinové vsuvce na bobové dráze v Peci jsme úspěšně překonali i
překážející vrchol Sněžky, kde jsme se pokochali výhledem zejména na
Polky a přes Slezský dům se silnější část skupiny na Luční boudu
skutečně podívala. Všichni jsme se pak opět setkali v Obřím sedle a
své kroky nasměřovali k další místní zábavě, totiž Boudě pod Sněžkou.
Ti největší turisté se ještě zastavili v architektonickém pekle hotelu
Horizont a pak už jsme skoro nočním autobusem zamířili zpátky na
základnu, pěkně k hořícímu krbu, na degustaci sýrů a sympaticky orosené
pivko ze
džbánku.

{% include figure.html cloudinary_src='posts/2016-09-20-zapisky-z-cest-krajem-krakonosovym__2.jpg' caption='Nadčasový zábavní sál v Horizontu včetně pana pouštěče' %}

V sobotu byl program otevřený a po vykulení z pelíšků jsme celé ráno a
dopoledne vyhlíželi déšť. Odvážnější a odolnější členové vyrazili
prozkoumat nedaleké jeskyně a světě div se, nezmokli. Pojali jsme tedy
nápad, že vyrazíme na výlet o něco delší a autobusem se odvezli do
Velké Úpy, odkud jsme po příjemném obědě v [Pensionu
Modřín](http://www.pensionmodrin.cz/), kde nás na rozdíl od [jiných
borců](http://zpravy.idnes.cz/penzion-modrin-odmitl-obslouzit-milose-zemana-flq-/domaci.aspx?c=A130808_092517_hradec-zpravy_pos)
přijali s otevřenou náručí, vystoupali lanovkou na Portášky. No, a tam
začalo pršet. Na hřebenech se tak rozpoutala věru módní přehlídka bund,
pláštěnek a jiného ochranného vybavení. Naštěstí nás nečekala štreka
nijak daleká, ale i tak jsme na autobusovou zastávku dorazili slušně
zavlhlí a
prokřehlí.

{% include figure.html cloudinary_src='posts/2016-09-20-zapisky-z-cest-krajem-krakonosovym__3.jpg' caption='Výhled jako z propagačního materiálu výrobce mlhostrojů' %}

Po rychlém přesunu a osušení jsme tak znovu rozdělali oheň a někteří
vyrazili na lekce ve hře v šipky od místního přeborníka a výčepáka v
Hostinci Pod Starou horou, pana Milana. Zbytek mezitím připravil
kulturní program a drobné občerstvení, jehož hlavním tahákem byly
grilované hermelíny.

V neděli už nás čekal jen drobný úklid a hurá zase zpátky do Prahy.
Všichni jsme se vrátili vcelku, škody na majetku jsme taky žádné
nezanechali, skoro to vypadá že dostáváme rozum\! No, to teda uvidíme
příště...

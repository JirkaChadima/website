---
layout: post
title: Ideální bezdrátová sluchátka - díl 1.
date: '2018-01-23T10:43:00.000+01:00'
author: Lukáš Marek
lang: cs
tags:
- aac
- sluchátka
- bluetooth
- aptx
- iphone
- android
modified_time: '2018-01-23T13:44:12.420+01:00'
cloudinary_src: posts/2018-01-23-vybirame-bezdratova-sluchatka-uvod__1.jpg
blogger_id: tag:blogger.com,1999:blog-5328688426183767847.post-8749405181262035675
blogger_orig_url: http://blog.fragaria.cz/2018/01/vybirame-bezdratova-sluchatka-uvod.html
---

Jestli jste pod stromečkem našli nový telefon, je dost slušná šance, že
mu chybí „díra“ na sluchátka. Můj telefon sice vstup na jack má, ale
když jsem se podesáté zamotal do kabelu vedoucímu z kapsy, řekl jsem
si, že to zkusím bez drátů a začal hledat ideální bezdrátová
sluchátka.

A protože celý proces byl dlouhý a hlavně dost drahý, chci se s Vámi
podělit o svá
zjištění.

{% include figure.html cloudinary_src="posts/2018-01-23-vybirame-bezdratova-sluchatka-uvod__1.jpg" %}

Dráty, bezdráty, kde je rozdíl?

Málokdo (dobře, já to třeba dlouho nevěděl) si uvědomuje, že hlavní
rozdíl mezi drátovými a bezdrátovými sluchátky je místo „vzniku“
zvuku.

U normálních sluchátek zvuk „vzniká“ v D/A převodníku přímo v telefonu a
kabelem je veden do sluchátek. To znamená, že když máte telefon se
špatným D/A převodníkem, je skoro jedno, jak drahá drátová sluchátka
si koupíte. Zvuk nebude stát za nic.

Existují telefony (například [LG
V30](https://tech.ihned.cz/c1-66025270-test-lg-v30-zachranuje-povest-korejskeho-vyrobce-ma-chyby-ale-milovniky-hudby-nadchne)),
které se kupují jen kvůli kvalitě D/A převodníku.

U bezdrátových sluchátek je situace opačná - z telefonu se posílá
vzduchem digitální signál, který je převáděn na analogový až v
elektronice sluchátek.
To je mimochodem i důvod, proč pro bezdrátová sluchátka není možné v
telefonu použít ekvalizér.

Na druhou stranu si díky tomu i s relativně špatným telefonem můžete
užít dobrý poslech - pokud investujete do pořádných sluchátek a
trefíte správně kodeky.

## (Ne)bojte se o kvalitu zvuku

Kodek - to je protokol, kterým se z telefonu do sluchátek přenáší
digitální informace o zvuku.

A tady je kámen úrazu. Zjistit, jestli se telefon se sluchátky domluvil
na nejkvalitnějším možném kodeku je práce buď pro netopýra nebo
programátora (který mrkne do logů).

Běžný smrtelník akorát pozná, že nová a drahá sluchátka hrají „tak ňák
blbě“.

### SBC

„Tak ňák blbě“ kodek se odborně jmenuje **SBC** a je to nejstarší
Bluetoothový způsob přenosu stereo zvuku. Vznikl v roce 2003 a tenkrát
stačilo, že to nějak hraje - kdo by ještě řešil kvalitu zvuku? Jenže
ještě teď v roce 2018, existuje spousta telefonů, které nic jiného
neumí. A i když umí, tak často „pro jistotu“ stejně použijí **SBC**.

### aptX, aptX HD

S rozmachem bezdrátových sluchátek a reproduktorů se ukázala nutnost
nahradit **SBC** kodek něčím kvalitnějším, takže byl vymyšlen kodek
**aptX**, který je o [něco
lepší](https://www.lifewire.com/aptx-bluetooth-codec-4151667) ve
smyslu, že dokáže přenést více dat za stejnou dobu.
Má také [menší
zpoždění](https://www.rtings.com/headphones/learn/sbc-aptx-which-bluetooth-codec-is-the-best)
- jestli se vám při sledování Youtube zpožďuje zvuk za obrazem,
posloucháte v **SBC**.

Existují ještě kvalitnější varianty **aptX HD**, **aptX Low Latency**,
ale s těmi si nelámejte hlavu. Existuje jen minimum sluchátek a
telefonů, které by je podporovaly.

### AAC

Soudruzi v Apple, když viděli ten bordel v bezdrátových protokolech, se
ho rozhodli vyřešit jednoduše - přidali protokol vlastní - **AAC**.
iPhony (a iPady) tedy na nějaké **aptX** kašlou a podporují pouze
**AAC**. Naopak MacBooky umí obojí.

## Lepší časy asi přijdou

Dobrá zpráva je, že Qualcomm (výrobce procesorů telefonu) zařadil
podporu **aptX** a **AAC** do všech svých nových čipsetů (tuším od
Snapdragonu 820).

Horší zpráva je, že výrobci samotných telefonů podporu mohou softwarově
vypnout a často to také dělají.

No a ke všemu ještě výrobci sluchátek podporů kodeků buď tají nebo k ní
přistupují úplně nelogicky. Například **Beoplay** u modelu **H8**
**aptX** podporuje, u novějšího modelu **E8** už ne.

## Stabilita spojení

Častým argumentem proti bezdrátovým sluchátkům jsou výpadky spojení. Je
pravda, že to je trochu magie - pokud posloucháte v práci a telefon je
položený na stole, tak je to většinou bez problémů.

Při chůzi je to horší - většina sluchátek má Bluetooth přijímač umístěný
na pravé straně, takže základ je mít telefon v pravé kapse. Stejně se
ale stane, že se ohlédnete doprava, přijímač se dostane nad rameno
(pokud je přímo ve sluchátku) a spojení na vteřinku vypadne.

Nezáleží na ceně sluchátek, dělají mi to všechny. Vzhledem k tomu, že se
mi to stane maximálně jednou za hodinu, neberu to jako velký problém.

## Co si mám sakra koupit?

Celé to složité povídání se dá zjednodušit do následujícího doporučení:
Pokud máte **iPhone**, hledejte sluchátka s podporou kodeku **AAC**, s
**Androidem** se rozhlížejte po modelech s **aptX**.
A doufejte.

## Nezapomeňte na nastavení kvality

Mimochodem, drahá (drátová i bezdrátová) sluchátka vám pravděpodobně
hrají "tak ňák blbě", protože máte ve Spotify (nebo Google Music)
nastavenou mizernou kvalitu zvuku. Takže šup do nastavení a opravit.
Nemáte
zač.

#### Spotify

{% include figure.html cloudinary_src="posts/2018-01-23-vybirame-bezdratova-sluchatka-uvod__2.jpg" %}

#### Google Play Music

{% include figure.html cloudinary_src="posts/2018-01-23-vybirame-bezdratova-sluchatka-uvod__3.jpg" %}

Příští týden se podíváme na bezdrátová sluchátka do uší (pecky).

*<span class="underline">Redakční poznámka:</span> Tento blog stál Krtka
opravdu dost peněz, tak doufáme v rekordní čtenost.*

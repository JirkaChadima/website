---
layout: post
title: Ideální bezdrátová sluchátka - špunty
date: '2018-02-14T09:05:00.000+01:00'
author: Lukáš Marek
tags:
- rha
- aac
- sluchátka
- bluetooth
- beoplay
- aptx
- meizu
- iphone
- android
modified_time: '2018-02-14T14:46:23.227+01:00'
cloudinary_src: posts/2018-02-14-idealni-bezdratova-sluchatka-spunty__1.jpg
blogger_id: tag:blogger.com,1999:blog-5328688426183767847.post-4715149078168620870
blogger_orig_url: http://blog.fragaria.cz/2018/02/idealni-bezdratova-sluchatka-spunty.html
---

V [minulém
článku](http://blog.fragaria.cz/2018/01/vybirame-bezdratova-sluchatka-uvod.html)
jsme si prosvištěli teorii bezdrátového přenosu zvuku, takže teď už se
můžeme pustit do recenzí konkrétních sluchátek.

Všechna popisovaná sluchátka jsem vlastnil nebo vlastním, takže
zkušenosti jsou založeny na delším používání. Na druhou stranu rozhodně
nejsem „absolutní sluchař“, takže ohledně zvukových kvalit mě berte
trochu s rezervou.

Naopak na pohodlnost používání jsem pes :)

## Meizu EP51/EP52

Nejlevnější sluchátka, která za něco stojí se jmenují [Meizu
EP51](https://www.gearbest.com/sports-fitness-headphones/pp_356162.html)
a novější (a dražší) [Meizu
EP52](https://www.meizu.com/en/accessory/ep52.html).

{% include figure.html cloudinary_src="posts/2018-02-14-idealni-bezdratova-sluchatka-spunty__1.jpg" %}

Meizu mají tradičně řešené ovládání, které visí z pravé strany a
umožňuje ovládat hlasitost, zastavit/pustit hudbu a přeskakovat na
další nebo předchozí skladbu pomocí dvou respektive tří kliknutí.

Hezká vychytávka je, že pecky jsou magnetické, takže po vyndání z uší se
dají na krku scvaknout dohromady a neriskujete ztrátu sluchátek.
**EP52** dokonce tohle scvaknutí poznají a automaticky zapauzují
hudbu.

Dalším zajímavým prvkem je plastová rozpěrka na každém sluchátku, která
se opře o vnitřek ucha a zaručuje, že sluchátko v uchu drží opravdu
dobře a nevypadne ani při běhání -
asi.

{% include figure.html cloudinary_src="posts/2018-02-14-idealni-bezdratova-sluchatka-spunty__2.jpg" %}

### Zvuk

Obě verze podle mě hrají téměř stejně, bohužel EP51 jsem ztratil, takže
přímé porovnání neudělám.

Zvuk trochu postrádá detaily. Zvlášť je to patrné u bicích, kde se ztratí živost
a bubny zní jako ze samplu. Výšky a středy jsou na tom lépe, ale pořád je
poznat, že jde o sluchátka za pár korun. V porovnání s RHA MA 750 se ztrácí
umístění nástrojů v prostoru. Já ale oceňuji, že zvuk je vyrovnaný a sluchátka
nejsou zbytečně přebasovaná.

V balení nebyl pěnový nástavec Comply, takže jsem ho musel [koupit
zvlášť](https://www.audigo.cz/Prislusenstvi/Pro-sluchatka/Nausniky-a-nastavce/Comply-Tx-400-velikost-M) - mimochodem doporučuju pro libovolná sluchátka.

### Kodeky

- SBC: **ANO**
- AAC: **NE**
- aptX: **ANO**

### Výdrž

  - Meizu EP51 - 6 hodin
  - Meizu EP52 - 8 hodin

Nabíjení přes micro USB.

### Cena

[Meizu
EP51](https://www.gearbest.com/sports-fitness-headphones/pp_356162.html)
stojí 27 dolarů, tedy asi 585 Kč. [Meizu
EP52](https://www.gearbest.com/earbud-headphones/pp_719800.html)
seženete za 90 dolarů, což jsou skoro 2000 Kč.

Jednoznačně bych doporučoval ušetřit. Zvukově jsou sluchátka
srovnatelná, EP51 navíc nemají otravný nákrčník - za cenu o trochu
menší výdrže.

## RHA MA 750 Wireless

Skotská firma RHA po úspěchu svých sluchátek **MA 750** zkusila vydat i
jejich bezdrátovou
verzi.

{% include figure.html cloudinary_src="posts/2018-02-14-idealni-bezdratova-sluchatka-spunty__3.jpg" %}

Musím říct, že jsem se na ně docela těšil a že jsem byl docela zklamaný.
Jednak nemám rád sluchátka s nákrčníkem - no a když ho **MA 750
Wireless** musí mít, tak nechápu, proč jsou tak dlouhá. Pokud je vyndáte
z uší a pověsíte na krk, tak plandají někde okolo pupku. Proč?

Na drouhou stranu mají stejnou vychytávku jako výše popisované **Meizu
EP52** - po scvaknutí pecek k sobě se hudba automaticky zastaví.

Musím pochválit výbavu - dostanete celou řadu náhradních špuntů do uší,
takže není problém vybrat správnou velikost pro libovolné
ucho.

{% include figure.html cloudinary_src="posts/2018-02-14-idealni-bezdratova-sluchatka-spunty__4.jpg" %}

Pokud je budete kupovat, určitě si schovejte účtenku - na mých nefunguje
tlačítko „snížit hlasitost“ a kolegovi po 14 dnech přestalo hrát pravé
sluchátko. Bohužel jsme je oba koupili na letišti, takže máme smůlu.

### Ovládání

Ovládání je podobné jako u **Meizu EP52**, kromě zapínacího tlačítka,
které je jako jediné umístěno přímo v nákrčníku. Opět se musím ptát -
proč?

Sympatický detail je, že po zapnutí se ve sluchátkách ozve přijemný
hlas: „Battery level XX percent“. Takže máte aspoň hrubou představu o
tom, jak dlouho ještě vydrží hrát.

### Zvuk

Zvukově jsme tady úplně v jiné lize než u Meizu - což se při rozdílu v
ceně nedá divit. RHA se chlubí tím, že zvukovod sluchátka je kovový,
narozdíl od plastové konkurence.

Nedokážu posoudit, jestli zrovna tohle je důvod, ale zvuk je krásně
detailní. Pokud si poslechnete stejnou písničku nejdřív na Meizu
EP51/EP52 a pak na RHA 750, budete překvapeni, kolik drobností vám
uniklo - činely, různá chřestidla a podobné drobnosti splynou na
levnějších sluchátkách do jednotného šumu na pozadí.

I u vypalovaček typu *Highway to Hell* nebo *Winnebago Warrior* pořád
budete stíhat rozlišovat jednotlivé nástroje.

Milovníci přebasovaných sluchátek budou opět zklamáni, ale já vyrovnaný
zvuk beru spíš jako plus.

### Kodeky

- SBC: **ANO**
- AAC: **ANO**
- aptX: **ANO**

### Výdrž

12 hodin, nabíjení přes USB C

### Cena

[RHA MA 750
Wireless](https://www.alza.cz/rha-ma750-wireless-d5145045.htm) stojí
skoro 4 000,- Kč.

Pokud chcete ušetřit, pak existuje i [RHA MA 650
Wireless](https://www.alza.cz/rha-ma650-wireless-d5145044.htm) za 2
700,- Kč, což je skoro stejná cena jako [drátová verze RHA
MA 750i](https://www.alza.cz/rha-ma750-d1531779.htm).

Těžko poradit - u recenzí drátových modelů se jednoznačně doporučovalo
připlatit si za dražší model, ale tam byl cenový rozdíl jen asi 500,-
Kč.

Já osobně bych si počkal na další verzi - zvukově jsou super, ale na
používání mě nějak nebaví…

## Beoplay E8

Ještě víc než na **RHA MA 750 Wireless** jsem se těšil na **Beoplay
E8**, takže jsem je koupil, aniž bych ověřil, že umí zpracovat **aptX**.
Neumí.

{% include figure.html cloudinary_src="posts/2018-02-14-idealni-bezdratova-sluchatka-spunty__5.jpg" %}

Naštěstí můj telefon (OnePlus 5) si poradí i s **AAC**, jinak bych byl
dost namíchnutý.

Jinak ale **Beoplay E8** nabízí samá pozitiva a sociální jistoty. První,
co vás překvapí proti fotkám - sluchátka jsou maličká. Fakt. Tak
maličká, že když je vyndám z uší, putují okamžitě do krabičky - jinak
bych je určitě ztratil.

Druhá věc je, že hodně dobře drží v uších - přestože nemají žádné
vychytávky, které by tomu měly napomoci. Asi bych si s nimi netroufl
běhat - koneckonců [gentleman se k běhu
nesníží](https://www.youtube.com/watch?v=d27gTrPPAyk) - ale dopravu
tramvají po Praze zvládají dobře.

Když už jsme u těch tramvají. Velice rychle zjistíte, že stoupnout si v
tramvaji k trafu je velká blbost. Přeci jen sluchátka nejsou propojená
kabelem, takže jsou na rušení trochu náchylnější. Ale většinou se stačí
posunout o metr a všechno je zase v pořádku.

### Ovládání

Narozdíl od ostatních sluchátek v článku nemají **Beoplay E8**
samostatné ovládání - kde by taky bylo. Ovládají se pomocí dotykových
plošek na obou peckách.

Jeden dotyk na pravém uchu zastaví nebo pustí muziku, jeden na levém
zapne hlasitý odposlech (o tom si povíme dále).

Dva dotyky na pravém (nebo levém) sluchátku přeskočí písničku dopředu
(nebo dozadu). Tři dotyky na pravém sluchátku zapnou Google Asistenta
nebo Siri - podle telefonu.

Hlasitost se ovládá delším držením pravého (zesílit) nebo levého
(zeslabit) sluchátka. Párování s novým telefonem se provádí současným stiskem na obou
sluchátkách.

Je vidět, že nad ovládáním někdo docela přemýšlel, protože je snadno
pochopitelné. Jediný problém s „dvojklikem“. Když ho provedete
dostatečně rychle, sluchátka ho vyhodnotí jako jednoklik a místo
přeskočení písničky jí zastaví.

Kdo přemýšlel už míň, jsou vývojáři Bluetooth modulu - s žádnými jinými
sluchátky jsem neměl takový problém s párováním s telefonem. Vetšinou se
to povede tak napotřetí, takže trpělivost\!

### Zvuk

Jako byl rozdíl mezi **Meizu EP52** a **RHA MA 750**, tak takový rozdíl
mezi **RHA MA 750** a **Beoplay E8** rozhodně není.

Skoro bych řekl, že oboje sluchátka už jsou u mě na hranici toho, co
dokážu poznat - znějí mi téměř stejně. Čistě pocitově, **Beoplay E8**
mají zvuk trošku teplejší, **RHA MA 750** se mi zdají víc analyticky
přesná.

Ale to jsou jen takový rádoby chytrý kecy. Pro mě jsou oboje sluchátka
zvukově na podobné úrovni a oboje super\!

**Beoplay E8** jsou jedny z mála sluchátek, ve kterých si můžete hrát se
zvukem pomocí obslužné aplikace v telefonu.

Není to klasický ekvalizér, ale něco, kde pomocí kuličky nastavujete
vlastnosti zvuku ve čtverci popsaném nadpisy jako *warm*, *excited*,
*relaxed* nebo
*bright*.

{% include figure.html cloudinary_src="posts/2018-02-14-idealni-bezdratova-sluchatka-spunty__6.jpg" %}

  - tažením směrem k *bright* a *excited* zvýrazníte výšky, s tím že u
    *excited* zůstanu zvýrazněné i středy
  - přetažení směrem *warm* zvýrazní basy, *relaxed* basy i středy
  - zajímavá legrace je dvěma prsty kuličku „roztáhnout“ - hudba
    pocitově rozšíří více do stran.

Mimochodem - i když se to v některých recenzích dočtete, tak *nemají*
aktivní potlačení okolního hluku\!

Zajímavou funkcí je aktivní odposlech okolí - pokud si jdete koupit
kafe, nemusíte vyndavat sluchátka z ucha. Stačí ťuknout na levé
sluchátko, zapnou se mikrofony a do uší vám půjde zesílený zvuk z
okolí. Objednáte si a dalším ťuknutím na levé sluchátko zase pustíte
hudbu.

### Kodeky

- SBC: **ANO**
- AAC: **ANO**
- aptX: **NE** (proboha proč?!)

### Výdrž

3 hodiny, v krabičce se dobijí ještě na 2x3 hodiny. Nabíjení přes micro
USB.

### Cena

Nejlevněji je [seženete v
Beostore](https://beostore.cz/produkty/e8-beoplay-charcoalgray) za 7
700,- Kč. Alza si [řekne o 8 000,-
Kč](https://www.alza.cz/beoplay-e8-natural-d5126238.htm).

Jo. Je to raketa. Za sluchátka.

Ale můžu vám slíbit, že pokud si je pořídíte, tak dlouho nebudete chtít
jiné. Už proto, že na ně nebudete mít peníze 🤑.
